# Prefazione

![I dati e le cose immagine](https://cose.dataporn.me/assets/images/cose-meta.png)

<small>Disegno della [macchina calcolatrice di Leibniz](https://it.wikipedia.org/wiki/Stepped_Reckoner), raffigurato come un piatto pieghevole in 5 (1710) - [Fonte](https://commons.wikimedia.org/wiki/File:Leibniz%27s_drawing_of_his_calculating_machine.jpg)</small>

Lo studio è soppiantato dal *tutorial* e l’apprendimento ha ormai senso solo nell’esecuzione. La finalizzazione di un *sapere* è costretta in un tempo ristretto, perché bisogna apprendere - il più in fretta possibile - qualcosa che torni utile. I video di *youtuber* forniscono pillole veloci che, in circostanze rare, portano all’approfondimento ma sempre con uno stimolo ad aver assimilato una dose di informazioni utili a qualcosa. Scrivere di dati e cose, di modelli e dinamiche di conoscenza è un atto inutile, perché si stacca dalla fretta di recuperare informazioni per *fare qualcosa*. I dati e le cose sono certamente molto pratici, ma non agiscono al livello del *fare*, piuttosto del *comprendere*.

Queste frasi sono soggettive nell’organizzazione, con l’ambizione di essere oggettive per immaginare che servano a qualcuno oltre a me. La fatica dello studio la ritrovo ogni volta che mi si para davanti una raccolta di dati: perché sono stati raccolti? Come sono stati raccolti? Che bisogno c’è nella loro raccolta? Infine le domande più pesanti: cosa stava pensando chi ha raccolto questi dati? Che effetto hanno avuto su chi li ha raccolti?

Il pudore mi ha spinto ad usare nelle frasi un linguaggio duro, quasi compilatorio, perché io stesso mi sento nudo ed esposto a queste domande. *Cosa sta pensando?* *E perché si sente così?* Cerco le risposte in ogni persona che esprime qualcosa e, per allontanare i pregiudizi che ho inevitabilmente, cerco i dati e le cose che vengono usati per comporre il discorso.

Quindi queste frasi sono un *tutorial* al contrario per me stesso. Non ho compilato delle informazioni che mi facciano eseguire qualcosa, piuttosto una serie di riferimenti per pensare meglio. Un pensiero pulito, una serie di appunti per selezionare quello che mi può servire e cosa abbandonare. Il mio sforzo è di allontanare la *paura di essermi perso qualcosa*. I dati e le cose sono delle regole alla disciplina per non restare confuso e schiacciato dall’enormità di parole, concetti e  soluzioni a cui ho facilmente accesso.

In queste regole voglio risolvere principalmente due problemi. Il primo problema è definire i sottoinsiemi che formano il sistema complesso delle informazioni a partire dai dati e dal linguaggio. Il secondo problema è la gestione della relazione tra mostrare e condividere le cose attraverso un discorso.

Il *mostrare* e *condividere* li intendo come atti interni a chi li compie, perché di fronte all’impatto della mole informativa è necessario che faccia per me una selezione di *cosa mostrare* e *cosa condividere* con il mio modo di pensare, con quello che già so. Il bisogno di tempo per fare selezione e organizzazione prima dentro di me, mi permette di controllare il ritmo di quanto e cosa ho bisogno di conoscere. Ho bisogno di regolare il respiro del mio pensiero per non pensare troppo e male.

## Nota di metodo

![Très riches heures du Duc de Berry](https://cose.dataporn.me/assets/images/Les.jpg)

<small>[Très riches heures du Duc de Berry](https://it.wikipedia.org/wiki/Tr%C3%A8s_riches_heures_du_Duc_de_Berry) - [Fonte](https://commons.wikimedia.org/wiki/File:Les_Tr%C3%A8s_Riches_Heures_du_duc_de_Berry_juillet.jpg)</small>

La pubblicazione di questa raccolta di pensieri è organizzata su quattro elementi:

1. l'uso di [Docsify](https://docsify.js.org/#/), un applicativo [opensource](https://github.com/docsifyjs/docsify/blob/develop/LICENSE) che organizza dei file in markdown in un sito web di documentazione;
2. l'uso di un repository [GitHub](https://github.com/DATAPORNme/dati-cose) per l'hosting del sito e l'accesso ai file;
3. la condivisione su [Zenodo](https://zenodo.org/) per l'attribuzione del [DOI](https://it.wikipedia.org/wiki/Digital_object_identifier) e la conservazione permanente;
4. l'attribuzione di una licenza Creative Commons [CC-BY 4.0](https://creativecommons.org/licenses/by/4.0/deed.it).

Questi elementi sono la base per ottenere un documento [openaccess](https://it.wikipedia.org/wiki/Open_access) secondo i principi [FAIR](https://en.wikipedia.org/wiki/FAIR_data) per garantire:

- la reperibilità, attraverso il DOI e una metadatazione;
- l'accessibilità, attraverso l'hosting su GitHub;
- l'eventuale interoperabilità, usando formati markdown e html;
- la riusabilità, attraverso la licenza Creative Commons.

Il mio bisogno è quello di ricevere riscontro su quanto scritto e studiato per portare avanti il mio [interesse professionale](https://lucacorsato.com) legato al data management. Ritengo che i gruppi più produttivi e felici, senza ansie o tensioni, siano quelli in cui la conoscenza e le informazioni circolano più semplicemente.
