# Prefazione

Questi pensieri saranno comprensibili solo a chi ha dovuto organizzare le proprie idee per formulare una tesi. Presto o tardi ognuno si trova nella necessità di raccogliere dei dati per trasmettere informazioni verificate e controllabili. Senza dati è impossibile dimostrare un'informazione.

Siccome raccogliere e organizzare i dati richiedono la capacità di formalizzare il metodo utilizzato, è più comodo ricorrere alle opinioni che usano i pregiudizi. Questi miei pensieri si possono riassumere nelle parole: un linguaggio chiaro è controllabile con i dati che usa; e ciò che non è formalizzabile attraverso un metodo di raccolta e gestione dei dati è un'opinione.

Il limite all'informazione è il consenso su come e perché si sono scelti dei dati, o piuttosto - non all'informazione, ma agli effetti che produce.

L'informazione richiede innanzitutto un consenso sul linguaggio usato per comunicarla, ma se tale consenso non si estende ai dati, il controllo che l'informazione possa essere vera o falsa è solo formale.

La fiducia si ottiene se la verità delle informazioni e del linguaggio sono controllabili attraverso il metodo e la gestione dei dati. Questo implica la capacità di scegliere cosa serve alle tesi che si vogliono avanzare, usando le basi del metodo scientifico come strumento per formalizzare la costruzione di una teoria.

I motori di ricerca, i programmi che utilizziamo ogni giorno, sono costruiti con una formalizzazione di regole di selezione di dati e funzioni. Quando questi strumenti sono controllabili nell'efficacia e efficienza dei loro risultati, allora sono considerati affidabili e ottengono fiducia.

I fattori che concorrono alla fiducia e al consenso sui dati sono oggetto di questi pensieri.

I problemi che cerco di risolvere sono innanzitutto due. Il primo è come trattare i dati perché siano cose fisiche inseribili in un linguaggio; il secondo è come ottenere consenso alla condivisione dei dati all'interno di un'argomentazione. Non so se riesco a raggiungere un livello soddisfacente di soluzione, ma confido che altri possano riuscirci magari usando questi pensieri.

![Diagramma incluso alla fine della dissertazione di Leibniz sull'arte delle combinazioni](/assets/images/Fotothek_df_tg_0005486_Mathematik_^_Kombinatorik.jpg)

<small>Diagramma incluso alla fine della dissertazione di Leibniz [De arte combinatoria](https://en.wikipedia.org/wiki/De_Arte_Combinatoria) - [Fonte](https://commons.wikimedia.org/wiki/File:Fotothek_df_tg_0005486_Mathematik_%5E_Kombinatorik.jpg)</small>
